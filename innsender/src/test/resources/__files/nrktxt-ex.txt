Saken oppsummert:


Butikker over hele Norge er tomme for glutenfrie havregryn, noe som skaper fortvilelse blant folk med cøliaki og diabetes, som Mikkel Groven-Robertsen (12) fra Seljord.
Norgesmøllene, som produserer glutenfritt havregryn, opplever en dårlig havrehøst for andre år på rad og ser seg nødt til å importere havre fra Sverige og Finland.
Glutenfrie havregryn er populært blant barn og er den mest populære glutenfri kornsorten, ifølge Lise Friis Pedersen i Norsk Cøliakiforening.
Det er frykt for at import av havre fra utlandet vil føre til økte priser på glutenfrie havregryn.
Havre inneholder ikke gluten, men vanlige havreprodukter kan inneholde noe gluten, derfor anbefales cøliakere å bruke havre merket som glutenfri.
Familien Groven Robertsen i Seljord søker nå på nettet etter glutenfrie havregryn.
Innholdet er kvalitetssikret av NRKs journalister før publisering

– Mest populære kornsorten
I flere forum og cøliaki-grupper på Facebook har folk uttrykt fortvilelse over tomme butikkhyller.

Lise Friis Pedersen i Norsk Cøliakiforening sier til NRK at de har fått mange henvendelser.

Lise Friis Pedersen i Norsk Cøliaki-forening
Lise Friis Pedersen er seniorrådgiver innen ernæring for Norsk Cøliakiforening.

Foto: NCF
– Glutenfrie havregryn brukes i veldig mange retter og er populært blant barn. Det er nok den mest populære glutenfri kornsorten, sier Friis Pedersen, som er seniorrådgiver for ernæring for Norsk Cøliakiforening.

– Og så er det forholdsvis rimelig, sammenliknet med andre glutenfrie produkter, tilføyer hun.

Hun frykter import av havre fra utlandet vil føre til at prisen øker.

– Vi håper jo det ikke skjer, men man har jo en liten frykt for det, sier Friis Pedersen.

Det er ikke gluten i havre, men vanlige havreprodukter kan likevel inneholde noe gluten.

Cøliakere anbefales derfor å bruke havre som er merket som glutenfri.

Hva er cøliaki?

Vis mer
Cøliaki er en autoimmun sykdom som gjør deg overfølsom for gluten. Spiser du glutenholdig mat blir tynntarmens slimhinne betent og næringsstoffene fra maten kan bli mangelfullt absorbert. Dette kan føre til en rekke symptomer og helseproblemer. Gluten er et protein som finnes i hvete, rug, bygg og spelt.

Tarmen er den delen av kroppen som påvirkes mest ved cøliaki, men sykdommen kan påvirke andre deler av kroppen også.

Cøliaki forekommer hos omtrent 1 av 100 personer, men mange er uvitende om at de har sykdommen. De fleste får diagnosen i alderen 40 til 50 år, men sykdommen kan oppstå i alle aldre.

Kilde: Helsenorge

Mye regn på havreåkrene
Selskapene Axa og Møllerens produserer glutenfritt havregryn til norske dagligvarekjeder.

Vidar Haugsdal er leder for kommunikasjon og bærekraft hos Norgesmøllene.

Han forteller om en dårlig havrehøst for andre år på rad, og at det for tiden er tomt for glutenfrie havregryn mange steder i Norge.

– I år så det lovende ut frem til 14 dager før tresking. Da kom regnet og la store deler av havreåkrene i Norge flate. Det er grunnen til at det er lite havre å få fatt i.

Vidar Haugsdal er leder for kommunikasjon og bærekraft i Norgesmøllene.
Vidar Haugsdal er leder for kommunikasjon og bærekraft i Norgesmøllene.

Foto: Pressefoto / Norgesmøllene
Derfor ser de nå mot Sverige og Finland.

Haugsdal sier de har tro på at de snart kan levere igjen, og at de da skal klare å være leveringsdyktige frem til neste kornhøst.

Nøyaktige datoer vil han ikke gi.

– Det avhenger også av kvaliteten på de partiene med havre som vi kjøper inn.

Tomt for glutenfrie havregryn på butikk i Sandefjord.
Det har vært tomt for glutenfrie havregryn på mange butikker i Norge de siste ukene. Dette er fra en butikk i Vestfold.

Foto: Erik Andreassen / NRK
Haugsdal forklarer at havren skal gjennom grundige tester for å sikre at det faktisk er glutenfritt.

– Får dette noen påvirkning på prisen?

– Vi håper det ikke skal ha noe å si. Når det er sagt, er det dagligvarekjedene i Norge som bestemmer prisene. Vi kan ikke kommentere hvordan det utvikler seg, men håper at det på råvaresiden ikke skal bli noe dyrere, sier Haugsdal.

Også Axa peker på været som årsak til mangelen. De kan heller ikke svare på når det er mulig å levere igjen.

Bakst lagd med blant andre glutenfrie havregryn.
Familien Groven-Robertsen i Seljord bruker havregryn i mye av matlagingen. Til bagels, kornblanding, brød, pannekaker og mye annet. Det går unna en halvkilo med havregryn i uka bare på kornblandingen.

Foto: Pia Groven Robertsen / Privat
Les hele svaret fra Axa (Lantmännen Cerealia):

Vis mer
Emelie Bontesse de Filippis er kommunikasjonssjef i selskapet Lantmännen Cerealia, som varemerket AXA er en del av.

Hun sier de ikke har anledning til å stille til et intervju, men svarer følgende i en e-post til NRK:

Avlingen av korn i 2024 har vært utfordrende på grunn av ugunstige værforhold. Dette har resultert i redusert tilgjenglighet og svekket kornkvalitet, spesielt på havre som er garantert glutenfritt. Havre er naturlig glutenfritt, men det er alltid en risiko for liten innblanding av andre kornsorter som hvete. Derfor tilbyr vi partier hvor vi som produsent kan garantere glutenfritt. For disse partier blir havren holdt adskilt i hvert steg av produktionsprosessen.

Glutenfrie havregryn er et viktig produkt for personer med cøliaki. Det er for tiden mangel på glutenfri havre, og vi gjør vårt ytterste for å sikre leveranser til butikkene.

I etterkant av dette svaret sendte NRK flere oppfølgingsspørsmål på e-post. Deriblant om når de forventer å kunne levere igjen, om de tenker å importere havre fra utlandet og om mangelen vil få noen konsekvenser - for eksempel på pris. Vi fikk følgende svar:

Årsaken til at det er utsolgt nå er at vi har vært tomme på lager og ventet på den nye innhøstingen for ny produksjon. Som jeg skrev tidligere, har klimaet påvirket årets norske avling, og vi jobber intensivt for å forstå hvordan avviket på kvaliteten på kornet vi har fått inn vil fungere produksjonsmessig når vi valsar det til gryn. Den nåværende situasjonen avhenger altså ikke av vår kapasitet, men av tilgangen på råvarer, som er flaskehalsen i verdikjeden. Kornmarkedet i Norge er sterkt regulert, og import av korn tillates kun når den norske avlingen ikke er tilstrekkelig. Havre/havregryn er et populært næringsmiddel i Norge, da det har mange helsemessige fordeler. Etterspørselen etter glutenfri havre har også økt de siste årene, både i Norge og globalt.

Leter på nett
Familien Groven Robertsen i Seljord tråler nå nettet for å lete etter havregryn.

De har litt igjen etter at et familiemedlem handlet i Sverige.

– Vi har sett at noen helsekostbutikker på nett har glutenfrie havregryn, så vi skal prøve å bestille derfra. Hvis ikke så vet jeg ikke. Da blir det en veldig mye tyngre hverdag, sier Pia Groven-Robertsen.

